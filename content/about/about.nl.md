---
title: Over ons
description: Wie zijn we?
cover: /img/FriedlacherKirchbichl.jpg
---

Wij zijn Hanni en Nick Gerretsen. Hanni is Oostenrijkse van geboorte en ik ben Nederlander. Wij hebben elkaar eindjaren zeventig van de vorige eeuw leren kennen tijdens een wintersportvakantie in Ehrwald in Tirol. **In 1979 kwam Hanni naar Nederland** en vond een baan bij een reisorganisatie. **In 1990 besloten we onze eigen reisorganisatie te beginnen** onder de naam *Hannick Reizen,* gespecialiseerd in opera- en concertreizen. Het bleek een gouden greep. Ruim twee decennia lang mochten wij voor onze, veelal vaste clientèle, waaronder veel groepen, de mooiste opera- en concertreizen over de hele wereld organiseren. Naast klassieke muziekreizen bestond binnen Hannick Reizen ook een afdeling 'Special Groups', gespecialiseerd in groepsreizen voor allerlei doeleinden. Dankzij een operaliefhebber en een vaste klant van Hannick Reizen kwamen we in contact met de supermarktbranche. Die bood ons de kans om voor hun managers **wijnreizen te organiseren**. Een ideale mogelijkheid om het assortiment 'reizen' verder uit te breiden. En zo kwam onze ruime belangstelling voor wijnen goed van pas. In 2015 (na 25 jaar) verkochten wij onze reisorganisatie, aan de Four Seasons Travel Group. Een jaar later verlieten wij Hannick Reizen en maakten we een onvergetelijke wereldreis. Daarna ontstond het plan om een huis in Oostenrijk te bouwen en daar ook te gaan wonen. Eind mei **2019 stond de verhuiswagen** voor de deur en vertrokken wij naar ons nieuwe, inmiddels voltooide huis. En zo was Hanni weer terug op haar eigen geboortegrond. In **2018** kregen we de mogelijkheid om **een eigen wijngaard aan te planten** op een wel heel bijzondere locatie. **Een kans die we direct aangrepen**. Inmiddels zijn we in het derde jaar van de wijnstokken beland en het eerste jaar dat we gaan proberen onze eigen wijn te maken. Spannende tijden! We gaan er iets moois van maken.